## 鹿茸

##### 【本经原文】
味甘，温，无毒。治漏下，恶血，寒热，惊痫，益气，强志，生齿，不老。角，温，无毒。治恶疮，痈肿，逐邪恶气，留血在阴中。
##### 【产地】
鹿产山林中，处处有之，我国西北及东三省为多，其茸及角入药。
##### 【性味】
味甘咸，性温，无毒。
##### 【主治】
鹿茸为大补真阳要药，主养血益阳，强筋健骨，生精充髓，治男子虚劳，老人精衰，腰膝无力，滑精，眩晕，妇人崩瘘带下。
##### 【别录】
疗虚劳洒洒如疟，羸瘦，四肢酸痛，腰脊痛，小便数利，泄经溺血，破瘀血在腹，散石淋，痈肿，骨中热，举疽痒，安胎下气，杀鬼精物，久服耐老，不可近丈夫阴令萎。
##### 【日华】
补男子腰肾虚冷，脚膝无力，夜梦鬼交，精溢自出，女人崩中瘘血，赤白带下，炙末空心酒服方寸匕，壮筋骨。
##### 【容川】
其宿以头顾尾，能通督脉，督者肾脉，坎中一阳之主脉也，鹿生北方，得坎中一阳之气也，故其督脉极旺，而脊与脑髓极足，因而上发而生角，每年一换，初生为鹿茸，茸之精气极足，为补髓强精壮阳益血之圣药。但其性上行，凡是血逆火逆者不宜用。惟血虚火弱，阳不举，气不上者，乃为合宜。
##### 【灵胎】
补阳益血。
##### 【用量】
普通七分至钱半。
##### 【禁忌】
壮年慎用，阴虚火旺者忌之，麻勃为使，畏大黄，不可嗅，有虫恐入鼻颡，药不能治，男子阴茎近入易于痿弱。

鹿胎—浑然元气所在，归下焦而不上行，为种子益肾补胞宫之要药。